---
status: publish
published: true
title: Aan Jan Ouwens
author:
  display_name: Jan
  login: Jan
  url: http://www.jqno.nl
author_login: Jan
author_url: http://www.jqno.nl
wordpress_id: 677
wordpress_url: http://www.jqno.nl/briefenleed/?p=677
date: '2012-04-24 21:48:38 +0200'
date_gmt: '2012-04-24 19:48:38 +0200'
categories:
- Brieven
tags: []
comments: []
---
<p>Geachte Jan Ouwens,</p>
<p>Als software-ontwikkelaar in de detachering verander ik met enige regelmaat van opdrachtgever. Ik vind het dan ook belangrijk om een gevarieerde en representatieve internet-footprint te hebben. Immers, als potentiële nieuwe opdrachtgevers mij willen opzoeken, zou het niet geloofwaardig zijn als ze mij niet zouden vinden. Een programmeur die geen gebruik maakt van internet? Die is verdacht!</p>
<p>Nee, naar mijn mening is het in mijn vak belangrijk om goed vindbaar te zijn op internet. Een portfolio, een Twitter- en een LinkedIn-profiel; misschien een blog ernaast dat niet over software-ontwikkeling gaat, om te laten zien dat je meer bent dan alleen je werk, maar waarmee je tegelijk ook je communicatieve vaardigheden aantoont. Alhoewel je ook weer niet té veel moet blootgeven; je hebt natuurlijk wel je privacy. Met een goede balans hiertussen laat je zien dat je een betrouwbare en bekwame kandidaat bent.</p>
<p>Lange tijd dacht ik dat het met mijn internet-presence wel goed zat. Maar, bij het googlen van mijn eigen naam kwam ik onlangs tot de ontdekking dat ik een naamgenoot heb, die nota bene met zijn internetbedrijf in min of meer dezelfde branche opereert als ik. Dat is natuurlijk wel heel verwarrend. Hoe moeten mensen het onderscheid maken tussen mij, de software-ontwikkelaar, en mijn naamgenoot, de internetondernemer? Ik ken veel ontwikkelaars die er in hun vrije tijd bedrijfjes op nahouden, dus de oppervlakkige zoeker zal waarschijnlijk niet in de gaten hebben dat het hier om twee personen gaat. Sterker nog; de verplichte genealogische websites buiten beschouwing gelaten is de verdeling bijna fifty-fifty. Een lastige zaak dus. En degenen die het wél doorhebben, zullen waarschijnlijk denken dat mijn extra-curriculaire blog door een derde persoon is geschreven.</p>
<p>Kortom, ik kwam tot de conclusie dat het misschien verstandig is om wat aan internet marketing te gaan doen; om mijn 'merk' wat te verstevigen, zogezegd. En zodoende kwam ik bij uw site, <a href="http://www.janouwens.nl">www.janouwens.nl</a>, terecht. Wellicht kan ik, met uw hulp als Internet Marketing Expert en zoekmachinemarketeer, de eerste pagina van Google domineren!</p>
<p>Ik hoop dan ook dat u me enkele bruikbare tips aan de hand kunt doen.<br />
<br>&nbsp;</br><br />
Met vriendelijke groet,<br />
Jan Ouwens</p>
