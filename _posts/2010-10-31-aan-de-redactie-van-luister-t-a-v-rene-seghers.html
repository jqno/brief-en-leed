---
status: publish
published: true
title: Aan de redactie van Luister t.a.v. René Seghers
author:
  display_name: Ralf
  login: Ralf
  url: http://
author_login: Ralf
author_url: http://
wordpress_id: 487
wordpress_url: http://www.jqno.nl/briefenleed/?p=487
date: '2010-10-31 22:35:48 +0100'
date_gmt: '2010-10-31 21:35:48 +0100'
categories:
- Brieven
tags: []
comments: []
---
<p>Amsterdam, 1 november 2010</p>
<p>Geachte heer Seghers,</p>
<p>Uit uw recensie in tijdschrift Luister van de onlangs uitgebrachte opname van Rusalka onder leiding van Jiří Belohlávek meende ik te mogen concluderen met een taalgevoelige vaderlandse muziekrecensent te maken te hebben. Wat heb ik dan ook genoten van de woorden waarmee u gehakt maakte van de Tsjechische uitspraak op deze opname: "Men gebruikt ere en [sic] deels Tsjechische cast, met de Puerto Ricaanse Ana María Martínez in de titelrol. Samen met het koor zingt ze zich [sic] een dermate tenenkrommend Tsjechisch dat het zelf [sic] ondergetekende Nederlandse recensent stoort."</p>
<p>Tenenkrommend, inderdaad. Maar daar blijft het niet bij. Verder is het namelijk tautologieën prijsschieten in een zin als "optisch is ze echter een betoverend plaatje, getuige het rijkelijk met foto's gelardeerde boekwerk", smullen van net niet lekkere nieuwe uitdrukkingen in "als ik ieder gegeven paard zou aanvaarden, had ik geen plek meer om te lopen" en, jawel, Neerlandse Grammatica voor Beginners in "ik houdt het bij de authentieke Chalabala opname".</p>
<p>Natuurlijk heeft iedere tekstschrijver weleens zijn mindere dagen, maar benieuwd naar het heerschap achter deze uitglijers heb ik uw persoonlijke webpagina eens even opgezocht. Het blijkt dat u in niet minder dan zeven jaar tijd drie studies gecombineerd heeft met een wereldreis, dat u als dichter, fotograaf, romancier, schilder (in ruste), recensent en biograaf bedreven bent in zo goed als alle kunstzinnige disciplines en dat u daarnaast gerust gezien mag worden als de grote katalysator achter de hedendaagse roddeljournalistiek der grote kwaliteitskranten.</p>
<p>Ik kan mij slechts een vage voorstelling maken bij een persoonlijkheid die de wereld rondreist om overal en nergens een eigen drieregelig poëem onder de mensen te verspreiden, bij een persoonlijkheid die een 1446 woorden tellend geheel zelfgeschreven cv in de vorm van een interview heeft, of in de onderschriften van zijn vakantiekiekjes naar zichzelf verwijst als "the poet", maar ik meen een dergelijke persoonlijkheid best op een dt-fout te mogen wijzen. Sterker nog, dat vind ik stiekem eigenlijk heel erg leuk.</p>
<p>Blijft u goed uw best doen voor Luister? Ik geniet met volle teugen van uw bijdragen.</p>
<p>Met warme groet,<br />
Ralf Pisters</p>
