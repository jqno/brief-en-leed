---
status: publish
published: true
title: 'Ingezonden brief: aan TNT Post'
author:
  display_name: admin
  login: admin
  url: ''
author_login: admin
wordpress_id: 426
wordpress_url: http://www.jqno.nl/briefenleed/?p=426
date: '2010-09-28 22:45:34 +0200'
date_gmt: '2010-09-28 20:45:34 +0200'
categories:
- Ingezonden brieven
tags: []
comments:
- id: 94
  author: Harald
  author_url: ''
  date: '2010-09-28 23:11:45 +0200'
  date_gmt: '2010-09-28 21:11:45 +0200'
  content: Aanwinst!
- id: 95
  author: Maarten
  author_url: ''
  date: '2010-09-29 08:27:28 +0200'
  date_gmt: '2010-09-29 06:27:28 +0200'
  content: Briljant! Ik wilde zelf ook een brief gaan schrijven, maar ik weet niet
    of ik dit niveau kan behalen.
- id: 96
  author: Dieuwertje
  author_url: ''
  date: '2010-09-30 01:09:46 +0200'
  date_gmt: '2010-09-29 23:09:46 +0200'
  content: Dank jullie wel. :)
---
<p>Tilburg, 26 september 2010</p>
<p>Geachte mevrouw, heer,</p>
<p>Wees gerust: dit is geen klacht over uw ontslagbeleid. U zult onderhand al genoeg klachtbrieven hebben ontvangen sinds u het besluit tot een massaal ontslag van de postbezorgers bij TNT Post kenbaar maakte in – hoe ironisch – een brief die aan alle postbezorgers is gestuurd.</p>
<p>Ik zou ook niet de eerste zijn die kritiek uit op de timing van uw nieuwste slogan (“Word TNT Postbezorger: iedereen kijkt naar je uit!”) die, gezien de bovengenoemde gebeurtenis, onvermijdelijk op tenen getrapt zal moeten hebben. U zult onderhand vast wel hebben vernomen dat de vele ontslagen postbezorgers, getraumatiseerd door de klap van de hand die hen heeft gevoed, echt niet uitkijken naar de onuitstaanbare nieuwe postbezorger die hun baan heeft overgenomen.</p>
<p>Volgens uw site zijn deze onuitstaanbare postbezorgers:</p>
<ul>
<li>mannen en vrouwen van 16 tot 70 jaar</li>
<li>die de Nederlandse taal in voldoende mate beheersen,</li>
<li>een klantgerichte instelling hebben,</li>
<li>oog hebben voor kwaliteit en verantwoordelijkheid niet uit de weg gaan,</li>
<li>bij mooi weer maar ook bij wind en regen van aanpakken weten,</li>
<li>bij voorkeur een stevige fiets hebben die tassen met 25 kilo post per stuk kunnen dragen,</li>
<li>en die er trots op zullen zijn bij het grootste en beste postbedrijf van Nederland te werken.</li>
</ul>
<p>Bron: <a href="http://www.tntpost.nl/overtntpost/werkenbij/postbezorger/werken/index.aspx">http://www.tntpost.nl/overtntpost/werkenbij/postbezorger/werken/index.aspx</a></p>
<p>Mijn bezwaar is niet vanuit solidariteit met de ontslagen postbezorgers; dat laat ik wel aan de SP en de FNV over. Nee, mijn bezwaar vindt vooral zijn oorsprong in het misleidende profiel waarmee TNT haar nieuwe postbezorgers probeert te werven.</p>
<p>Want hoewel jullie mannen en vrouwen van 16 tot 70 jaar zoeken, valt de hele doelgroep van 30-60 bij voorbaat af. Zij waren immers degenen die langer dan 25 uur per week werkten die de vermaarde ontslagbrief mochten dichtplakken, sorteren, vervoeren en bezorgen – voordat zij hem ontvingen. En aangezien minder dan 25 uur per week werken voor hen niet genoeg brood op de spreekwoordelijke plank bezorgt, zullen zij elders hun voltijd functie moeten vervullen. Ook zet ik mijn vraagtekens bij het bestaan van zeventigjarige potentiële medewerkers die bij wind en regen van aanpakken weten en 25 kilo post erdoorheen jassen.</p>
<p>De hint lijkt me duidelijk: TNT zal wel gewoon op zoek zijn naar studenten. Net zoals dat elk jaar in de buitensporig hectische kerstperiode het geval is zijn jullie op zoek naar jongere en dus goedkopere krachten. Maar dan het hele jaar door. Elke dag kerst: goed nieuws voor mij! Een student moet immers ook ergens van leven, nietwaar?</p>
<p>Helaas. Zelfs ik, toen een 25-jarige student, kreeg tijdens de afgelopen kerstperiode middels een automatische reactie te horen dat ik niet aan het ‘profiel’ voldeed. En dat terwijl ik (naar aanleiding van een soortgelijke slogan) solliciteerde op een vacature die jullie site zélf voorstelde, nadat ik mijn profiel had ingevoerd! Een situatie die, wanneer uitgebeeld, sterk doet denken aan M.C. Escher’s <i>Waterval</i>.</p>
<p>Blijkbaar is TNT zelfs niet eens op zoek naar twintigers, maar tieners! Hoe zij echter de arbeidsuren kunnen volmaken zonder dat u daar verlies op lijdt is mij een raadsel. Het is immers minder rendabel om vele werknemers minder uren te laten draaien dan vice versa. En hoeveel tieners zijn in staat om ondanks hun educatieve verplichtingen 25 uur per week te werken? Of wil TNT schoolverlaters aanmoedigen?</p>
<p>Alles zo bij elkaar genomen denk ik dat ik sowieso niet geschikt zou zijn om een TNT Postbezorger te worden, omdat ik inderdaad niet aan jullie profiel voldoe. Ik zou er namelijk niet trots op zijn om “bij het grootste en beste postbedrijf van Nederland te werken”.</p>
<p>Mijn advies is om de nieuwe slogan maar te herzien. Het is me duidelijk dat zelfs als iedereen naar TNT uitkijkt, dat andersom niet het geval is. Maar dat even terzijde. Vertelt u mij eens eerlijk: keek ú uit naar de onuitstaanbaar jonge postbezorger die u deze klachtbrief bezorgde?</p>
<p>Met vriendelijke groet,</p>
<p>Dieuwertje de Backer<br />
<br>&nbsp;<br><br />
Reactie van [permalink href="449"]TNT Post[/permalink].</p>
