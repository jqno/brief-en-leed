---
status: publish
published: true
title: Aan Klene
wordpress_id: 100
wordpress_url: http://www.jqno.nl/briefenleed/?p=100
date: '2009-07-31 19:11:31 +0200'
date_gmt: '2009-07-31 17:11:31 +0200'
categories:
- Brieven
- Jan
tags: []
comments: []
---
<p>Geachte mevrouw, heer,</p>
<p>Engelse drop is geweldig. Wist u dat, van alle soorten snoep, Engelse drop het snoep is waarmee je je het snelst misselijk kunt eten? Echt waar; ik spreek uit persoonlijke ervaring. Spekkies ook trouwens, maar daar gaat deze brief niet over. Vroeger, bij opa en oma thuis, at ik mij altijd misselijk aan Engelse drop. Thuis mocht dat niet. Op het moment dat ik dit schrijf, zit ik Engelse drop te eten. U zou kunnen zeggen dat ik een ervaringsdeskundige ben.</p>
<p>Ik vroeg me af of er namen zijn voor de verschillende soorten Engelse drop. Je hebt die gelaagde, met een wit laagje, een zwart laagje en een gekleurd laagje. Dat zijn natuurlijk de lekkerste. Behalve de bruine, die zijn niet zo lekker. Die gaf ik altijd aan opa, want hij vond ze wel lekker. Sinds zijn overlijden moet ik ze zelf opeten.</p>
<p>De beste manier om de gelaagde Engelse dropjes te eten, is om eerst het witte laagje eraf te halen met je tanden. Die bewaar je dan in je wang. Dan haal je het zwarte laagje eraf, zodat je die eerst kunt eten. Het zwart is het minst lekker. Dan kauw je uitgebreid op het witte laagje zodat je optimaal van de smaak kunt genieten, en tot slot eet je het gekleurde laagje. Behalve, zoals u waarschijnlijk al ziet aankomen, bij de bruine, want daarbij bewaar je juist het witte laagje voor het laatst.</p>
<p>Verder zijn er de dubbel gelaagde: wit, zwart, gekleurd, gekleurd, zwart, wit. Die zijn óók het lekkerst, en je eet ze op dezelfde manier als de enkel gelaagde. De blauwe en roze kussentjes, die zijn oké. Net als de gele en roze rondjes-met-zwart-rondje-in-het-midden. Daar ga ik verder geen woorden aan vuil maken; die eet ik gewoon op.</p>
<p>De zwarte cilindertjes, die komen in twee soorten: met wit in het midden, en massief. Die massieve, die vind ik maar niks. Die mogen er van mij uit. Kunt u dat voor me regelen? Wat mij betreft mogen de zwart-witte cilinders dan blijven.</p>
<p>Nu moet ik stoppen, want ik ben door blijven eten tijdens het schrijven van deze brief, en nu ben ik misselijk.<br />
<br>&nbsp;<br><br />
Met vriendelijke groet,</p>
<p>ir. T.J. Ouwens<br />
<br>&nbsp;<br><br />
Reactie van <a href="{{ site.baseurl }}{% post_url 2009-08-09-van-perfetti-van-melle %}">Perfetti van Melle</a></p>
