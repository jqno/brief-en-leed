---
status: publish
published: true
title: Aan e-matching.nl
wordpress_id: 243
wordpress_url: http://www.jqno.nl/briefenleed/?p=243
date: '2010-02-22 23:32:13 +0100'
date_gmt: '2010-02-22 22:32:13 +0100'
categories:
- Brieven
- Ralf
tags: []
comments:
- id: 51
  author: Robbert Jan
  author_url: ''
  date: '2010-02-24 23:44:01 +0100'
  date_gmt: '2010-02-24 22:44:01 +0100'
  content: Wellicht ben je niet hoog opgeleid, maar dat is niet hetgene waar deze
    reclame zich op richt, namelijk de 'hoger opgeleiden'. Aangenomen (en het is wel
    een enorme aanname) dat alles wat boven het gemiddelde zit 'hoger' is, zou je
    dus alleen een 'beetje meer dan gemiddeld' opgeleid moeten zijn om jezelf aangesproken
    te voelen.
---
<p>Geachte mevrouw, heer,</p>
<p><br>&nbsp;<br></p>
<p>Kent u de wet van McKean? Ook wel bekend als de wet van behoud van spelfouten. Die luidt ongeveer zo:</p>
<p><em>Elke correctie van het taalgebruik van anderen bevat tenminste één spelfout, grammaticafout of typografische fout.</em></p>
<p>De wet is inmiddels algemeen geaccepteerd en heeft dankzij het internet meer empirische ondersteuning dan een mens ooit onder ogen zou willen krijgen. Nu is het aardige dat een van uw reclames mij op het idee bracht dat de wet mogelijk gegeneraliseerd zou kunnen worden tot het volgende:</p>
<p><em>Elke insinuering over de capaciteiten van anderen bevat tenminste één insinuering over de eigen capaciteiten.</em></p>
<p>Er is namelijk met enige regelmaat een reclametekst van uw hand op de radio te horen die luidt: "Deze boodschap is niet bedoeld voor... euh... mensen waarvoor deze niet bedoeld is." Gevolgd door de tekst: "Online dating, alleen voor hoger opgeleiden." En daar zit een luchtje aan.</p>
<p>Misschien is het omdat de meneer die het zegt over zijn woorden struikelt als hij dreigt de luisteraar voor dom uit te maken, dat hij in de consternatie die erop volgt per ongeluk een voornaamwoordelijk bijwoord gebruikt in plaats van een beschaafd voorzetselconstituent -- u weet wel, zaakverwijzingen naar personen, wat u in de brugklas heeft geleerd, voordat u een uitmuntend gymnasiumdiploma behaalde om vervolgens de ene academische graad na de andere binnen te slepen. Kan gebeuren. Een minuscuul vergrijp tenslotte. Maar uitgerekend in die ene zin niet zo handig, vindt u wel?</p>
<p>Overigens ben ik niet hoogopgeleid. Wel eenzaam. Ik begrijp dat dat u niet interesseert, maar ik wilde het toch even kwijt.</p>
<p><br>&nbsp;<br></p>
<p>Vriendelijke groet,<br />
Ralf Pisters</p>
<p><br>&nbsp;<br></p>
<p>PS: U heeft vast al opgemerkt dat zowel volgens de specifieke als de algemene McKean-wet ook deze tekst een taalfout zou moeten bevatten. Voor de zekerheid heb ik er maar direct twee in gestopt.</p>
<br>&nbsp;<br><br />
Reactie van <a href="{{ site.baseurl }}{% post_url 2010-03-24-van-e-matching-nl %}">e-matching.nl</a></p>
