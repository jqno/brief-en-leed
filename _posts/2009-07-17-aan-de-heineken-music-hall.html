---
status: publish
published: true
title: Aan de Heineken Music Hall
author:
  display_name: Jan
  login: Jan
  url: http://www.jqno.nl
author_login: Jan
author_url: http://www.jqno.nl
wordpress_id: 80
wordpress_url: http://www.jqno.nl/briefenleed/?p=80
date: '2009-07-17 13:37:06 +0200'
date_gmt: '2009-07-17 11:37:06 +0200'
categories:
- Brieven
tags: []
comments: []
---
<p>Delft, 16 juli 2009<br />
<br>&nbsp;<br><br />
Geachte directie,</p>
<p>Het moet gezegd: de Heineken Music Hall is een van de beste concertzalen van Nederland. Ik heb er inmiddels al twee concerten bijgewoond; beide keren heb ik een uitstekende avond gehad, niet in de laatste plaats vanwege de hoge kwaliteit van de zaal.</p>
<p>De reden dat ik schrijf, is om u te complimenteren met twee zaken in het bijzonder die mij opvielen toen ik uw fraaie etablissement bezocht op 1 juli jongstleden.</p>
<p>Ten eerste spreek ik graag mijn bewondering uit voor de onverstoorbare standvastigheid van uw bewakingspersoneel. Luchthaven- en gevangenispersoneel kan daar een puntje aan zuigen. De zelfverzekerde manier waarop ze door onze persoonlijke eigendommen wroetten en ons verlosten van alle drank en andere vloeistoffen&mdash;ongehinderd door uitroepen van verontwaardiging, vragen naar het waarom, en wanhopige beloftes de tas meteen in te leveren bij de garderobe&mdash;strekt tot aanbeveling. Chapeau! Als ik ooit beveiligingspersoneel in dienst moet nemen van zeker allooi, u kent het wel, het soort dat vroeger op het schoolplein je lunch afpikte, dan zal ik eerder dienstverband bij de HMH zeker als pre beschouwen.</p>
<p>Ten tweede wil ik u op het hart drukken u niets aan te trekken van eventuele bezoekersklachten over deze drankdiefstal. U hebt het goed recht uw eigen toelatingsbeleid te handhaven, en het weren van vloeistofbezitters is weer eens wat anders dan het weren van allochtonen en sportschoendragers.</p>
<p>Mensen die klagen over de verspilling van grondstoffen en het nodeloos en zonder scrupules weggooien van voedingsstoffen van goede kwaliteit zijn linkse hippies en moraalridders. Mensen die klagen over de geldverspilling die dat met zich meebrengt zijn rechtse geldwolven en egoïsten die niet willen inzien dat de prijs van een flesje cola niet in verhouding staat tot die van een toegangsbewijs voor een gezellig avondje HMH. De mensen die bij station Amsterdam Bijlmer ArenA promotieblikjes Ice Coffee stonden uit te delen hebben misschien ook wel een mening over de massaliteit waarmee hun blikjes in de afvalbakken van uw bewakingspersoneel verdwenen, maar laten we eerlijk zijn: wie zit er nou helemaal te wachten op Ice Coffee? De Amsterdam ArenA, tot slot, stelt in beslag genomen voedingswaren, zo zegt hun website, ter beschikking aan het voedselbankproject in Amsterdam Zuid-Oost. Maar waarom luisteren naar die voetbalhooligans? Wanneer was Ajax voor het laatst kampioen? Nou dan!</p>
<p>Ik heb sommige mensen zich hardop horen afvragen waarom de garderobe zich niet vóór de bewaking bevindt. Op die manier kunnen mensen die flesjes drank hebben meegenomen, deze achterlaten bij de garderobe en, na een geslaagd avondje uit, ze daar weer ophalen. Maar daar zou ik me, als ik u was, niets van aantrekken. Bij andere concertzalen in Nederland bevindt de garderobe zich immers ook achter de flesjesdieven, en wie bent u om de status quo te veranderen?<br />
<br>&nbsp;<br><br />
Hoogachtend,</p>
<p>ir. T.J. Ouwens<br />
<br>&nbsp;<br><br />
P.S.<br />
Ik heb mij de door mijzelf meegenomen zak M&amp;M's uitstekend laten smaken tijdens het concert!<br />
<br>&nbsp;<br><br />
Reactie van [permalink href="94"]de Heineken Music Hall[/permalink].</p>
