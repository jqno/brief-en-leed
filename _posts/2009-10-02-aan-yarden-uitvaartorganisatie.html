---
status: publish
published: true
title: Aan Yarden Uitvaartorganisatie
wordpress_id: 141
wordpress_url: http://www.jqno.nl/briefenleed/?p=141
date: '2009-10-02 21:59:04 +0200'
date_gmt: '2009-10-02 19:59:04 +0200'
categories:
- Brieven
- Ralf
tags: []
comments:
- id: 24
  author: Sander
  author_url: ''
  date: '2009-10-02 22:55:45 +0200'
  date_gmt: '2009-10-02 20:55:45 +0200'
  content: "*grijns*."
---
<p>Geachte mevrouw, heer,</p>
<p><br>&nbsp;<br></p>
<p>Naar aanleiding van uw reclamekreet 'Wat maakt jouw uitvaart uniek?' ben ik eens gaan nadenken over hoe ik zelf graag ter aarde zou worden besteld. Natuurlijk, mijn uitvaart is al uniek omdat ik zelf in de kist zal liggen --dat zal hopelijk bij geen enkele andere uitvaart het geval zijn-- maar er moet meer zijn, vind ik, wat mijn uitvaart tot een uitzonderlijke gebeurtenis maakt.</p>
<p>In navolging van de u ongetwijfeld bekende Elisabeth Kübler-Ross ben ik de overtuiging toegedaan dat een begrafenis eigenlijk een feest moet zijn: eindelijk zijn we verlost van het aardse lijden, en de dood is in feite toch niet meer dan een transitie naar een ander soort bestaan. Daarom zou ik graag willen dat mijn eigen uitvaart een feestelijke aangelegenheid is, waarvan iedereen met een goed gevoel huiswaarts keert.</p>
<p>Mijn vraag aan u is dan ook of u daarvoor zou kunnen zorgen. Biedt u standaardfeestarrangementen voor uitvaarten aan? Zo niet (en als ik zelf ook een inbreng zou mogen hebben), dan zou ik willen opperen om bijvoorbeeld een illusionist uit te nodigen. Doorzagen, laten leviteren of verdwijnen; ik hoef u denk ik niet uit te leggen wat zo iemand allemaal voor spectaculairs met een kist kan doen. Het moet natuurlijk wel een pro zijn, zodat het geen rotzooitje wordt in het crematorium. Hans Kazàn is mijn favoriet, maar ik geloof dat hij inmiddels met pensioen is. Bovendien zal hij als het zo ver is waarschijnlijk al zijn eigen kist weggetoverd hebben. Maar zijn stoere zoons Oscar en Renzo van Magic Unlimited lijken me waardige alternatieven. Ik heb op hun webpagina helaas niets kunnen vinden over uitvaarten, wellicht dat u eens zou kunnen informeren?</p>
<p>Mogelijk wilt u zich gezien het serieuze karakter van de uitvaartbranche niet inlaten met al te platvloerse zaken, maar wat mij betreft springen er ook wat schaarsgeklede dames uit de kist. En als we dan toch bezig zijn heb ik ook nog wel een idee voor de taart bij de receptie. Feest is feest, toch?</p>
<p>Overigens weet ik natuurlijk niet wat dit zal betekenen voor mijn polis. Ik kan me voorstellen dat het allemaal wat duurder uit zal pakken dan normaal. Ook daarover graag uw ideeën. Mocht het echter betaalbaar blijken, dan zult u zeker mijn uitvaartverzekeraar worden!</p>
<p>Ik zie uit naar uw reactie.</p>
<p><br>&nbsp;<br></p>
<p>Met vriendelijke groet,<br />
Ralf Pisters</p>
