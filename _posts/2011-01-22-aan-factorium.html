---
status: publish
published: true
title: Aan Factorium
author:
  display_name: Jan
  login: Jan
  url: http://www.jqno.nl
author_login: Jan
author_url: http://www.jqno.nl
wordpress_id: 542
wordpress_url: http://www.jqno.nl/briefenleed/?p=542
date: '2011-01-22 13:37:11 +0100'
date_gmt: '2011-01-22 12:37:11 +0100'
categories:
- Brieven
tags: []
comments:
- id: 144
  author: Bart Enkelaar
  author_url: ''
  date: '2011-01-26 16:32:13 +0100'
  date_gmt: '2011-01-26 15:32:13 +0100'
  content: "Choreografie? (Dans maken)\r\n\r\n\"Tilburg, moderne industriestad\" is
    trouwens inderdaad wel een prachtig (of moet ik zeggen tragisch) slechte tagline
    voor een stad."
---
<p>Delft, 21 januari 2011<br />
<br>&nbsp;<br><br />
Geachte mevrouw, geachte heer,</p>
<p>Onlangs kreeg ik een opmerkelijke vraag van een van mijn collega's van onze Hongaarse vestiging: of ik toevallig nog een basgitaardocent wist in Tilburg? Op zich was het niet zo vreemd dat deze vraag juist mij bereikte; hoewel ik er al meer dan tien jaar niet meer woon, ben ik opgegroeid in Tilburg. Maar hoe kwam hij in Tilburg terecht? Welnu, hij heeft een vriend die via een uitwisselingsproject in Tilburg terecht is gekomen. En die zoekt een basgitaardocent.</p>
<p>Ik vond het sneu voor die jongen dat hij, van alle steden in Europa, uitgerekend in Tilburg is beland. Ik bedoel, ik ben <a href="http://www.cubra.nl/auteurs/frankvanpamelen/FrankvanPamelengedichtenTilburg.htm">hartstochtelijk verknocht aan dat gedrocht</a>, maar er zijn toch zeker inspirerender plaatsen om je naar te laten uitwisselen? Afijn, ik dwaal af.</p>
<p>Hang een briefje op bij de muziekschool, stelde ik hem voor. Daar vind je zeker wel iemand. Wacht, ik zoek het adres even voor je op. Dat was een kwestie van huisnummer opzoeken, want ik woonde destijds in de Goirkestraat, waar ook de Tilburge Dans- en Muziekschool gevestigd was. Fluitje van een cent dus, gewoon even Googlen. Maar vreemd genoeg kon ik geen bezoekadres vinden. O, er waren zat sites waarop de Muziekschool genoemd werd, maar geen officiële website. Wel een site van een mij onbekend instituut, "Factorium (Podiumkunsten)", met plaatjes van breakdancende jongeren en warharige theateractrices. Dat kon 'm dus niet zijn. Concurrentie voor De NWE Vorst, dacht ik nog. Maar na een paar minuten intensief Googlen kwam ik toch tot de onvermijdelijke conclusie: de Tilburgse Dans- en Muziekschool is inderdaad verworden tot Factorium. Andere naam, ander adres. Maar wanneer? En vooral: waarom?</p>
<p>En wat is een "Factorium" eigenlijk? In het Latijn is het letterlijk een "plek waar iets gemaakt wordt". In het Nederlands is muziek iets wat je kunt "maken". Maar het klinkt wel raar. En ik heb nog nooit iemand dans zien maken. Nee, de eerste---en ongetwijfeld bedoelde---associatie die de naam opwekt is met het Engelse woord factory, oftewel fabriek. Dé klassieke plaats waar dingen gemaakt worden, natuurlijk. En moet ik u nageven: als ik de foto's op uw site zo zie, ziet uw nieuwe pand er inderdaad uit als een naargeestige fabriek, de beklemmend toepasselijke maar gelukkig allang afgedankte slagzin "Tilburg, moderne industriestad" waardig. Terwijl het oude pand, nota bene de voormalige textielfabriek, toch zo fraai was. Ik heb er twintig jaar geleden althans met veel plezier geleerd dat ik andere talenten heb.</p>
<p>Gelukkig is de jongen in kwestie inmiddels overgeplaatst naar Amsterdam, want ik ben bang dat al deze industriestigheid mijn mooie jeugdherinneringen geen recht kan doen.<br />
<br>&nbsp;<br><br />
Met vriendelijke groet,<br />
ir. T.J. Ouwens</p>
