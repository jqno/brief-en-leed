---
status: publish
published: true
title: Aan UPC
wordpress_id: 599
wordpress_url: http://www.jqno.nl/briefenleed/?p=599
date: '2011-06-19 23:53:07 +0200'
date_gmt: '2011-06-19 21:53:07 +0200'
categories:
- Brieven
- Ralf
tags: []
comments: []
---
<p>Geachte mevrouw, heer,</p>
<p>Onlangs ontving ik van u de folder <em>UPC in uw nieuwe huis</em>, die mij hartelijk feliciteerde met mijn verhuizing en mij overladen van enthousiasme probeerde aan te sporen de diensten van UPC in mijn nieuwe huis binnen te halen.</p>
<p>Ik heb het niet zo op dit soort foldertjes, om u de waarheid te zeggen. Dit exemplaar telt twaalf pagina's, meet 30 bij 21 centimeter en is in kleur gedrukt, maar bevat niet meer informatie dan in een brief van een half A4'tje zou kunnen staan. En met steeds links een grote foto en rechts een weinigzeggend tekstje in grote letters en zachte kleuren, met zo kort mogelijke zinnen en overbodig gehighlighte woorden, ontstaat al gauw het beeld van een kleuterjuf die met uw foldertje in de hand in mijn oren schreeuwt hoe heerlijk het leven wel niet is met draadloos internet op een flatscreen.</p>
<p>Neem nou pagina 1:</p>
<p>&ldquo;<strong>Gewoon voor iedereen</strong> -- In een wereld waarin technologische veranderingen elkaar in hoog tempo opvolgen, zorgt UPC ervoor dat u hier <strong>optimaal plezier</strong> van heeft. We bieden u onze geavanceerde diensten zo <strong>eenvoudig</strong> en <strong>toegankelijk</strong> aan dat u daar verder niet bij na hoeft te denken. Laat u zich gewoon verrassen door alle mogelijkheden en geniet. <strong>Nu en in de toekomst!</strong>&rdquo;</p>
<p>Wie deze tekst nog te veel moeite vindt, kan volstaan met het scannen van de woorden &ldquo;gewoon voor iedereen&rdquo;, &ldquo;optimaal plezier&rdquo;, &ldquo;eenvoudig&rdquo;, &ldquo;toegankelijk&rdquo; en &ldquo;nu en in de toekomst&rdquo;. Sterker nog, het is beter om de tekst helemaal niet te lezen, omdat in de tweede zin het accent noch op &ldquo;eenvoudig&rdquo;, noch op &ldquo;toegankelijk&rdquo; ligt, maar op &ldquo;zo&rdquo;. En dan nog dat kopje. Gewoon voor iedereen. Hoezo &ldquo;gewoon&rdquo; voor iedereen? Zijn er soms ongewone concurrenten die niet voor iedereen zijn? Bovendien bevat uw boekje alleen foto's van dertigers met kleine kinderen, een vrij beperkte opvatting van het begrip iedereen.</p>
<p>Nee, als we bovenstaand tekstje goed lezen, zegt u het gewoon onomwonden: u bent er ook voor mensen die geen zin hebben om na te denken.</p>
<p>Vertelt u mijn eens: levert zo'n kleuterstrategie echt extra klanten op?</p>
<p>Met vriendelijke groet,</p>
<p>Ralf Pisters</p>
